Įžanginė pamoka

Daug nelaukdami pradedame nuo pirmo pavyzdžio Hello Word, naudojamo
visame pasaulyje kaip pirmoji prisistatymo programa, kuris pertvarkytas į
sveikinimo funkciją.

Eksperimentuojame: žiūrime kurioje ekrano vietoje atsiranda rezultatai ir
kaip jie keičiasi. Kitos užduotėlės būtų sveikinimo teksto ir vardų
pakeitimai, taip pat kreipinių dauginimas kopijavimo būdu.

Programos galimybės labai priklauso nuo naudojamos bibliotekos, todėl
norėdami sužinoti kokia šiandien yra diena (kalendorinė aritmetika yra gana
sudėtinga), prijungiame datetime modulį. Tam naudojame import sakinį.

Gauname programą su dviem funkcijomis. Jau daugiau erdvės eksperimentams.
Natūralu, kad sužinojus kiek dienų jau gyventa, domina ir jubiliejaus
data, susijusi su apvalia tūkstantine trukme. Tai sukuriame dar vieną funkciją
ir tęsiame eksperimentus . Išbandykite ir sužinokite kiek dienų jau
pragyventa šiame tūkstantmetyje, jau netrukus bus ir jubiliejus …

Jei bandysime prie gimimo datos pridėti skaičių, tai gausime klaidos pranešimą,
todėl naudojame papildomą funkciją timedelta, kuri suformuoja
tinkamą objektą trukmei skaičiuoti. Pradinėms žinioms įtvirtinti mokiniams
rekomenduojame parašyti ir išbandyti paprastutes funkcijas (kėlimą kvadratu
ir kubu) – o gal jie užsimanys ir šio to sudėtingesnio.

Pagrindinė pradinės pamokos mintis – kad programuotojo darbas yra kurti
funkcijas, skirtas konkrečioms užduotims atlikti, jas aiškiai įvardinti ir
patikrinti jų veikimą. Funkcijos turi būti aiškiai ir trumpai įvardintos. Svarbu
aiškiai suformuoti parametrus - tai apibendrinti vardai, naudojami apibrėžiant
funkcijos vykdomus veiksmus. Funkcijos vykdymo metu į parametrų
vietą yra perkeliami argumentai.

Su funkcijų sąvoka dar yra susiję ir kiti klausimai: reikšmių grąžinimas,
lokalūs ir globalūs kintamieji, kintamas paremetrų sąrašas, vardiniai argumentai,
bet pradžioje apsiribojama paprasta funkcijos forma, kurios jau
leidžia spręsti mums reikalingus uždavinius.

Plačiau ir detaliau apie funkcijų kūrimą rašoma įvairiuose šaltiniuose:
https://www.w3schools.com/python/python_functions.asp
https://www.datacamp.com/community/tutorials/functions-python-tutorial